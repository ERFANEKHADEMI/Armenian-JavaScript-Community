# Ստեկ տվյալների կառուցվածքը: JavaScript ծրագրավորման լեզվի օգնությամբ պարզագույն ստեկի ստեղծումը:

Ստեկը (_անգ․ Stack, հայերեն մասնագիտական գրականության մեջ երբեմն թարգմանվում է որպես պարունակ_) տվյալների կառուցվածք է, որն իրենից ներկայացնում է էլեմենտների կարգավորված ցուցակ, որտեղ նոր էլեմենտ ավելացնելը և արդեն եղածները հեռացնելը կատարվում է միայն մի կողմից, որը և անվանում են ստեկի գագաթ։ Ընդ որում ստեկից առաջինը միշտ հեռացվում է այն էլեմենտը, որն ավելացվել է ամենավերջում։ Այսպիսով ստեկում էլեմենտների հեռացումը կատարվում է «վերջին եկածը դուրս է գալիս առաջինը» սկզբունքով։ (_Այդ սկզբունքն ընդունված է անվանել LIFO՝ անգլերեն Last In First Out արտահայտության հապավումն է_)։

Ստեկ հասկացությունն առաջին անգամ օգտագործել է անգլիացի մաթեմատիկոս, տրամաբան և համակարգչային գիտության զարգացման մեջ խոշոր ներդրում ունեցած գիտնական Ալան Թյուրինգը՝ դեռևս հեռավոր 1946 թվականին։ Հետագայում՝ 1955 ֊ 1957 թվ․Մյունխենի տեխնոլոգիական համալսարանի դոկտորներ Քլաուս Սամելսընի և Ֆրիդրիխ Բաուերի կողմից կատարվեց ստեկի և նրա հիմնական մեթոդների ալգորիթմերի նկարագրությունը, ապա նաև պատենտավորումը։

Ստեկի ամենատարածված կենցաղային օրինակ կարող են լինել իրար վրա դրված գրքերը կամ ափսեները, երբ անհրաժեշտ ափսեյին հասնելու համար պետք է հանել դրանից վերև դրված բոլոր ափսեները։ Համակարգչային գիտության մեջ ստեկի կիրառությունն ամենուր է։ Գրաֆների և նրանց մասնավոր դեպք հանդիսացող ծառերի հետ կապված բազմաթիվ խնդիրներ հեշտությամբ լուծվում են ստեկի օգնությամբ։ Ռեկուրսիվ ֆունկցիաների աշխատանքը նույնպես կատարվում է ստեկի օգնությամբ։

Ստեկի հիմնական մեթոդներն են նրա մեջ էլեմենտ ավելացնելը՝ _push_ և հեռացնելը՝ _pop_։ Շատ հաճախ այն ունենում է նաև մեթոդ, որը ստուգում է արդյոք ստեկը դատարկ է թե ոչ՝ _isEmpty_։ Կախված նրանից, թե ինչ բնույթի խնդիրներ լուծելու համար է նախատեսված ստեկը՝ այն կարող է ունենալ մի շարք այլ մեթոդներ, օրինակ՝ _peek_ մեթոդը՝ ստեկի գագաթին գտնվող էլեմենտը տեսնելու համար, կամ _size_ մեթոդը՝ ստեկում գտնվող էլեմենտների քանակն իմանալու համար։
