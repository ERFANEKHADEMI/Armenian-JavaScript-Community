# Ի՞նչ է ալգորիթմը: Ինչու՞ է Ադիթյա Բհարգավայի «Grokking Algorithms» գիրքը համարվում ամենահանրամատչելին և լավագույնը՝ սկսնակ ծրագրավորողների համար:

Եվ այսպես ի՞նչ է ալգորիթմը։ Ալգորիթմը դա բառ է, որն օգտագործում են ծրագրավորողները, երբ չեն ցանկանում բացատրել, թե ինչ են արել :smile: Իսկ եթե ավելի լուրջ՝ ալգորիթմը հստակորեն սահմանված գործողությունների վերջավոր հաջորդականություն է, որը բերում է տարբեր բնույթի խնդիրների լուծմանը։ Ալգորիթմը պարտադիր չէ, որ կապ ունենա ինֆորմատիկայի հետ, անգամ սուրճ պատրաստելու բաղադրատոմսը կարելի է համարել ալգորիթմ:

Երբ շվեյցարացի հայտնի գիտնական՝ _Pascal, Modula և Oberon_ ծրագրավորման լեզուների ստեղծող, պրոֆեսոր _Նիկլաուս Վիրտին_ հարցնում են, թե ի վերջո ինչ է ծրագիրը, նրա պատասխանը լակոնիկ էր՝ Ալգորիթմեր + Տվյալների կառուցվածքներ։

Հետաքրքիր է տերմինի ծագման պատմությունը։ Առաջացել է _9_-րդ դարում ապրած պարսիկ գիտնական _Ալ-Խորեզմիի_ անունից, ով համարվում է ժամանակակից հանրահաշվի հիմնադիրներից մեկը։ Նա ուսումնասիրել, վերամշակել, զարգացրել և համակարգված շարադրել է անտիկ աշխարհի և արևելքի ժողովուրդների մաթեմատիկական գիտելիքները։ 12-րդ դարից սկսած Ալ-Խորեզմիի աշխատանքները թարգմանվում են միջնադարյան Եվրոպայի կրոնի և գիտության լեզուն հանդիսացող լատիներենով և լայն տարածում են գտնում։ Հենց այդ՝ դեռևս 12-րդ դարում թարգմանված գրքի մեջ էլ առաջին անգամ օգտագործվում է ալգորիթմ բառը, որպես Ալ-Խորեզմի բառի լատինականացված տարբերակ։ Գիրքը կոչվում էր _Algoritmi de numero Indorum_։

Չնայած հասկացությունը ստեղծվել է մի քանի դար առաջ, սակայն ժամանակակից իմաստով այն հայտնվել է 20-րդ դարում։ Առաջին անգամ եզրի ժամանակակից սահմանումը տրվել է անգլիացի մաթեմատիկոս, փիլիսոփա և ինֆորմատիկայի հայր _Ալան Թյուրինգի_ կողմից։

Ալգորիթմերի և տվյալների կառուցվածքի մասին հրաշալի գրքեր շատ կան։ Օրինակ՝ _Դոնալդ Կնուտի «Ծրագրավորման Արվեստը»_ ֆունդամենտալ բազմահատոր աշխատությունը, որտեղ մանրամասն նկարագրված են մինչ օրս հայտնի բոլոր ալգորիթմերն ու տվյալների կառուցվածքները։ Այդ գրքի առաջին հատորի երրորդ հրատարակության մեջ Բիլլ Գեյթսի խոսքերն է նույնիսկ մեջբերվում, ով առաջարկում է բոլոր այն ծրագրավորողներին, ովքեր մինչև վերջ հասկանալով կկարդան այդ գիրքը, իրեն պարտադիր ռեզյումե ուղարկեն: Դոնալդ Կնուտի և նրա մեծանուն աշխատության մասին կարող եք ծանոթանալ [այս հղումով](https://medium.com/code-republic/%D5%A4%D5%B8%D5%B6%D5%A1%D5%AC%D5%A4-%D5%AF%D5%B6%D5%B8%D6%82%D5%BF-donald-knuth-907665d9c702)։

Շատ լավ աշխատություն է նաև _Սենջոյ Դասգուպտայի, Քրիստոս Պապադիմիտրիուի և Յումեշ Վազիրանիի_ համահեղինակությամբ «Ալգորիթմեր» գիրքը։

Սակայն թե՛ Դոնալդ Կնուտի «Ծրագրավորման Արվեստը» բազմահատոր աշխատությունը, և թե՛ վերը նշված խրթին անուն ազգանուններով ինֆորմատիկայի տեսաբան պրոֆեսորների «Ալգորիթմեր» գրքերը մեղմ ասած այնքան էլ հարմար չեն սկսնակ ծրագրավորողների համար: Ալգորիթմերի և տվյալների կառուցվածքի մասին ամենահանրամատչելի գիրքը ըստ իս _Ադիթյա Բհարգավայի «Grokking Algorithms»_-ն է։

Գրքում շատ պարզ ոճով, նկարազարդումներով բացատրվում են ամենատարածված ալգորիթմերն ու տվյալների կառուցվածքները։ Գիրքը կարդալուց հետո դուք շատ լավ կպատկերացնեք, թե ինչով են իրարից տարբերվում զանգվածները (_array_), կապակցված ցուցակները (_linked list_), հեշ ցուցակները (_hash list_), ինչ են իրենցից ներկայացնում հեշ ֆունկցիաները (_hash function_), կիմանաք ինչ է _Big O_ նոտացիան, «բաժանիր և տիրիր» ռազմավարության ոգով ալգորիթմերի խումբը՝ _բինար որոնում_, _արագ տեսակավորում_ և այլն, նաև կծանոթանաք _գրաֆների_ հետ և կսովորեք նրանց հետ աշխատելու ալգորիթմերին (_Օրինակ Դեյքստրայի ալգորիթմ_):

Գրքում օրինակները բերված են _Python_ ծրագրավորման լեզվով, սակայն դա ամենևին չի խանգարում գիրքն ուսումնասիրելուն, անգամ եթե դուք _Python_ չգիտեք։ Կարևորը տվյալների կառուցվածքը հասկանալ և ալգորիթմերը պատկերացնելն է, իսկ առաջադրանքների _Python_-ով բերված լուծումները նայելու փոխարեն կարելի է ինքնուրույն փորձել լուծել նույն առաջադրանքները, բայց _JavaScript_-ի կամ ցանկացած այլ ծրագրավորման լեզվի միջոցով։

Նաև նշեմ, որ եթե դուք գիտեք թեկուզ մեկ ծրագրավորման լեզու, հեշտությամբ կհասկանաք նաև _Python_-ով գրված կոդը, քանի որ հիմնական կոնստրուկցիաները ծրագրավորման լեզուների մեծ մասում նույնական են, իսկ _Python_-ն աչքի է ընկնում իր հասկանալի սինթաքսով՝ պարզությամբ երբեմն հիշեցնելով փսևդոկոդի:

Ադիթյա Բհարգավայի բլոգ կարող եք այցելել [այս հղումով։](https://adit.io/)
